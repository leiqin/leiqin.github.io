---
layout: headercenter
---

# 本经阴符七术

## 盛神法五龍

盛神中有五氣，神為之長，心為之捨，得為之大﹔養神之所，歸諸道。道者，天地之始，一其紀也。物之所造，天之所生，包宏無形，化氣先天地而成，莫見其形，莫知其名，謂之神靈。故道者，神明之源，一其化端，是以德養五氣，心能得一，乃有其術。術者，心氣之道所由捨者，神乃為之使。九窮十二捨者，氣之門戶，心之總攝也。生受于天，謂之真人﹔真人者，與天為一。內修練而知之，謂之聖人﹔聖人者，以類知之。故人與生一出于物化。知類在窮，有所疑惑，通于心朮，心無其朮，必有不通。其通也，五氣得養，務在捨神，此謂之化。化有五氣者，志也、思也、神也、德也﹔神其一長也。靜和者，養氣。氣得其和，四者不衰。四邊威勢無不為，存而捨之，是謂神化。歸于身，謂之真人。真人者，同天而合道，執一而養萬類，懷天心，施德養，無為以包志慮思意而行威勢者也。士者通達之神盛，乃能養志。

## 養志法靈龜

養志者，心氣之思不達也。有所欲，志存而思之。志者，欲之使也。欲多則心散，心散則志衰，志衰則思不達。故心氣一則故不徨，欲不徨則志意不衰，志意不衰則思理達矣。理達則和通，和通則亂氣不煩于胸中，故內以養志，外以知人。養志則心通矣，知人則識分明矣。將欲用之于人，必先知其養氣志。知人氣盛衰，而養其志氣，察其所安，以知其所能。志不養，則心氣不固﹔心氣不固，則思慮不達﹔思慮不達，則志意不實。志意不實，則應對不猛﹔應對不猛，則志失而心氣虛﹔志失而心氣虛，則喪其神矣﹔神喪，則仿佛﹔仿佛，則參會不一。養志之始，務在安己﹔己安，則志意實堅﹔志意實堅，則威勢不分，神明常固守，乃能分之。

## 實意法騰蛇

實意者，氣之慮也。心欲安靜，慮欲深遠﹔心安靜則神策生，慮深遠則計謀成﹔神策生則志不可亂，計謀成則功不可間。意慮定則心遂安，心遂安則所行不錯，神自得矣。得則凝。識氣寄，奸邪得而倚之，詐謀得而惑之﹔言無由心矣。固信心朮守真一而不化，待人意率之交會，聽之候也。寄謀者，存亡之樞機。慮不會，則聽不審矣。候之不得，寄謀失矣。則意無所信，虛而無實。故寄謀之慮，務在實意﹔實意必從心朮始。無為而求，安靜五臟，和通六腑﹔精神魂魄固守不動，乃能內視反聽，定志慮之太虛，待神往來。以觀天地開辟，知萬物所造化，見陰陽之終始，原人事之政理。不出戶而知天下，不窺牖而見天道﹔不見而命，不行而至﹔是謂道知。以通神明，應于無方，而神宿矣。

## 分威法伏熊

分威者，神之覆也。故靜意固志，神歸其舍，則威覆盛矣。威覆盛，則內實堅﹔內實堅，則莫當﹔莫當，則能以分人之威而動其勢，如其天。以實取虛，以有取無，若以鎰稱銖。故動者必隨，唱者必和。撓其一指，觀其余次，動變見形，無能間者。審于唱和，以間見間，動變明而威可分也。將欲動變，必先養志以視間。知其固實者，自養也。讓己者，養人也。故神存兵亡，乃為知形勢。

## 散勢法鷙鳥

散勢者，神之使也。用之，必循間而動。威肅內盛，推間而行之，則勢散。夫散勢者，心虛志溢﹔意衰威失，精神不專，其言外而多變。故觀其志意，為度數，乃以揣說圖事，盡圓方，齊短長。無間則不散勢者，待間而動，動而勢分矣。故善思間者，必內精五氣，外視虛實，動而不失分散之實。動則隨其志意，知其計謀。勢者，利害之決，權變之威。勢敗者，不可神肅察也。

## 轉圖法猛獸

轉圓者，無窮之計也。無窮者，必有聖人之心，以原不測之智﹔以不測之智而通心術，而神道混沌為一。以變論萬類，說意無窮。智略計謀，各有形容，或圓或方，或陰或陽，或吉或凶，事類不同。故聖人懷此，用轉圓而求其合。故與造化者為始，動作無不包大道，以觀神明之域。天地無極，人事無窮，各以成其類﹔見其計謀，必知其吉凶成敗之所終。轉圓者，或轉而吉，或轉而凶，聖人以道，先知存亡，乃知轉圓而從方。圓者，所以合語﹔方者，所以錯事。轉化者，所以觀計謀﹔接物者，所以觀進退之意。皆見其會，乃為要結以接其說也。

## 損悅法靈蓍

損悅者，機危之決也。事有適然，物有成敗，機危之動，不可不察。故聖人以無為待有德，言察辭，合于事。悅者，知之也。損者，行之也。損之說之，物有不可者，聖人不為之辭。故智者不以言失人之言，故辭不煩而心不虛，志不亂而意不邪。當其難易，而后為之謀﹔因自然之道以為實。圓者不行，方者不止，是謂大功。益之損之，皆為之辭。用分威散勢之權，以見其悅威，其機危乃為之決。故善損悅者，誓若決水于千仞之堤，轉圓石于萬仞之谷。而能行此者，形勢不得不然也。

转载：[维基文库](https://zh.wikisource.org/wiki/%E6%9C%AC%E7%BB%8F%E9%98%B4%E7%AC%A6%E4%B8%83%E6%9C%AF) (PS: 养精蓄锐，安己而已)
