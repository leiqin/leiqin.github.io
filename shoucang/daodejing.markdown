---
layout: headercenter
title: 道德经
---

引用自：[马王堆出土帛书版《道德经》全文](https://www.bilibili.com/read/cv13996552) 和 [《帛书老子校注》](https://book.douban.com/subject/34969860/)

### 德经

###### 38 今本德经 第三十八章

上德不德，是以有德，下德不失德，是以无德。

上德无为而无以为也，上仁为之而无以为也，上义为之而有以为也，上礼为之而莫之应也，则攘臂而扔之。

故失道而后德，失德而后仁，失仁而后义，失义而后礼。夫礼者，忠信之薄也，而乱之首也。

前识者，道之华也，而愚之首也。

是以大丈夫居其厚而不居其薄，居其实而不居其华。故去彼取此。

###### 39 今本德经 第三十九章

昔之得一者，天得一以清，地得一以宁，神得一以灵，谷得一以盈，侯王得一以为天下正。

其戒之也，谓天毋已清将恐裂，地毋已宁将恐废，神毋已灵将恐歇，谷毋已盈将恐竭，侯王毋已贵以高将恐蹶。

故必贵而以贱为本，必高矣而以下为基，夫是以侯王自谓孤、寡、不谷。

此其贱之本舆，非也？

故致数譽无譽。

是故不欲禄禄若玉，珞珞若石。

######  40 今本德经 第四十一章

上士闻道，勤能行之。中士闻道，若存若亡。下士闻道，大笑之。弗笑，不足以为道。

是以建言有之曰：明道如昧，进道如退，夷道如类。

上德如谷，大白如辱。

广德如不足，建德如偷。

质真如渝。

大方如隅，大器免成，大音希声，大象无形，道褒无名。

夫唯道，善始且善成。

###### 41 今本德经 第四十章

反也者，道之动也；弱也者，道之用也。

天下之物生于有，有生于无。

###### 42 今本德经 第四十二章

道生一，一生二，二生三，三生万物。万物负阴而抱阳，沖气以为和。

人之所恶，唯孤、寡、不谷，而王公以自名也。

物或损之而益，益之而损。

古人之所教，亦我而教人。

故强梁者不得其死，我将以为学父。

###### 43 今本德经 第四十三章

天下之至柔，驰骋于天下之至坚。

无有入于无间。

吾是以知无为之有益也。

不言之教，无为之益，天下希能及之矣。

###### 44 今本德经 第四十四章

名与身孰亲？身与货孰多？得与亡孰病？

甚爱必大费，多藏必厚亡。

故知足不辱，知止不殆，可以长久。

###### 45 今本德经 第四十五章

大成若缺，其用不敝。大盈若盅 _（音：chong1；意：器虚）_ ，其用不穷。

大直如诎，大巧如拙，大赢如肭。

躁胜寒，静胜热，清静可以为天下正。

###### 46 今本德经 第四十六章

天下有道，却走马以粪。天下无道，戎马生于郊。

罪莫大于可欲，祸莫大于不知足，咎莫憯 _（音：can3）_ 于欲得。

故知足之足，恒足矣。

###### 47 今本德经 第四十七章

不出于户，以知天下。不窥于牖 _（音：you3）_ ，以知天道。

其出弥远，其知弥少。

是以圣人不行而知，不见而明，弗为而成。

###### 48 今本德经 第四十八章

为学者日益，闻道者日损。

损之又损，以至于无为。无为而无以为。

取天下也，恒无事；及其有事也，不足以取天下。

###### 49 今本德经 第四十九章

圣人恒无心，以百姓之心为心。

善者善之，不善者亦善之，德善也。

信者信之，不信者亦信之，德信也。

圣人之在天下，歙 _（音：xi1）_ 歙焉，为天下浑心。

百姓皆注其耳目焉，圣人皆孩之。

###### 50 今本德经 第五十章

出生入死。生之徒十有三，死之徒十有三，而民生生 _（意：过分地供养生命）_ ，动皆之死地之十有三。夫何故也？以其生生也。

盖闻善摄生者，陵行不避兕 _（音：si4）_ 虎，入军不被甲兵。

兕无所投其角，虎无所措其爪，兵无所容其刃，夫何故也？以其无死地焉。

###### 51 今本德经 第五十一章

道生之而德畜之，物形之而器成之。是以万物尊道而贵德。

道之尊也、德之贵也，夫莫之爵也，而恒自然也。

道生之、畜之、长之、育之、亭之、毒之、养之、覆之。

生而弗有也，为而弗恃也，长而弗宰也，此之谓玄德。

###### 52 今本德经 第五十二章

天下有始，以为天下母。既得其母，以知其子；既知其子，复守其母，没身不殆。

塞其兑，闭其门，终身不勤。启其兑，济其事，终身不救。

见小曰明，守柔曰强。用其光，复归其明，毋遗身殃，是谓袭常。

###### 53 今本德经 第五十三章

使我契 _（音：qie4；意：悬持，引申为握持或掌握）_ 有知，行于於大道，唯迆 _（音：yi3；意：邪也）_ 是畏。

大道甚夷，民甚好徑 _（意：步道也。道不容车，故曰步道。步道自成，多弯曲不直，俗谓羊肠小道）_ 。

朝甚除，田甚芜，仓甚虚。

服文采，带利剑，猒 _（音：yan4；意：饱也，足也。俗做饜(餍)）_ 飲食，資財有余。

是谓盗竽，非道也哉。

###### 54 今本德经 第五十四章

善建者不拔，善抱者不脱，子孙以祭祀不绝。

修之身，其德乃真；修之家，其德有余；修之乡，其德乃长；修之邦，其德乃丰；修之天下，其德乃博。

以身观身，以家观家，以乡观乡，以邦观邦，以天下观天下。吾何以知天下之然哉？以此。

###### 55 今本德经 第五十五章

含德之厚者，比于赤子。

蜂虿 _（音：chai4）_ 虺 _（音：hui3）_ 蛇弗螫，攫 _（音：jue2）_ 鸟猛兽弗搏。

骨弱筋柔而握固。未知牝 _（音：pin4）_ 牡之會而朘 _（音：zui1；同：䘒）_ 怒，精之至也。

终日号而不嚘 _（音：you1；意：气逆；作嗄sha4，啼极无声，意亦通）_ ，和之至也。

知和曰常，知常曰明，益生曰祥 _（意：妖祥，恶事亦称为’祥‘，此’祥‘者，非作善之’祥‘）_ ，心使气曰强。

物壮则老，谓之不道，不道早已。

###### 56 今本德经 第五十六章

知者弗言，言者弗知。塞其兑，闭其门，和其光，同其尘，挫其锐，解其纷，是谓玄同。

故不可得而亲，亦不可得而疏；不可得而利，亦不可得而害；不可得而贵，亦不可得而贱；故为天下贵。

###### 57 今本德经 第五十七章

以正治邦，以奇用兵，以无事取天下。

吾何以知其然也哉？

夫天下多忌讳，而民弥贫。民多利器，而邦家滋昏。

人多智巧，而奇物滋起。法物滋彰，而盗贼多有。

是以圣人之言曰：我无为而民自化，我好静而民自正，我无事而民自富，我欲不欲而民自朴。

###### 58 今本德经 第五十八章

其政闷闷，其民惇惇。其政察察，其民狯狯。

祸，福之所倚；福，祸之所伏。孰知其极？

其无正也，正复为奇，善复为妖，人之迷也，其日固久矣。

是以方而不割，廉而不刺，直而不肆，光而不耀。

###### 59 今本德经 第五十九章

治人事天莫若啬，夫唯啬，是以早服。早服是谓重积德。

重积德则无不克，无不克则莫知其极。莫知其极，可以有国。有国之母，可以长久。

是谓深根固柢，长生久视之道也。

###### 60 今本德经 第六十章

治大国若烹小鲜 _（言煮小鱼挠之则糜烂，任置即自全。喻理国无为即太平，躁动则荒乱）_ ，以道莅天下，其鬼不神。

非其鬼不神也，其神不伤人也。非其神不伤人也，圣人亦弗伤也。

夫两不相伤，故德交归焉。

###### 61 今本德经 第六十一章

大邦者，下流也，天下之牝 _（音：pin4）_ 。天下之交也，牝恒以静胜牡。为其静也，故宜为下。

大邦以下小邦，则取小邦，小邦以下大邦，则取于大邦。故或下以取，或下而取。

故大邦者，不过欲兼畜人；小邦者，不过欲入事人。夫皆得其欲，大者宜为下。

###### 62 今本德经 第六十二章

道者万物之主也，善人之宝也，不善人之所保也。

美言可以市，尊行可以加人。人之不善也，何弃之有。

故立天子，置三卿，虽有拱之璧以先驷马，不若坐而进此。

古之所以贵此者何也？不谓求以得，有罪以免与！故为天下贵。

###### 63 今本德经 第六十三章

为无为，事无事，味无味，大小 多少，报怨以德。

图难乎其易也，为大乎其细也。

天下之难作于易，天下之大作于细，是以圣人终不为大，故能成其大。

夫轻诺必寡信，多易必多难，是以圣人犹难之，故终于无难。

###### 64 今本德经 第六十四章

其安也，易持也。其未兆也，易谋也。其脆也，易破也。其微也，易散也。为之于其未有也，治之于其未乱也。

合抱之木，生于毫末。九层之台，作于蔂 _（意：土筐）_ 土。百仞之高，始于足下。

为之者败之，执之者失之。是以圣人无为也，故无败也；无执也，故无失也。

民之从事也，恒于几成而败之，故慎终若始，则无败事矣。

是以圣人欲不欲，而不贵难得之货；学不学，而复众人之所过；能辅万物之自然，而弗敢为。

###### 65 今本德经 第六十五章

古之为道者，非以明民也，将以愚之也。民之难治也，以其智也。故以智治邦，邦之贼也；以不智治邦，邦之德也。

恒知此两者，亦稽式也；恒知稽式，此谓玄德。玄德深矣，远矣，与物反矣，乃至大顺。

###### 66 今本德经 第六十六章

江海之所以能为百谷 _（百川）_ 王 _（意：归往）_ 者，以其善下之，是以能为百谷王。

是以圣人之欲上民也，必以其言下之；其欲先民也，必以其身后之。

故居上而民弗重也，居前而民弗害也。天下乐推而弗厌也。

非以其无争与，故天下莫能与争。

###### 67 今本德经 第八十章

小邦寡民，使有十百人之器而毋用，使民重死而远徙。

有舟车无所乘之，有甲兵无所陈之，使民复结绳而用之。

甘其食，美其服，乐其俗，安其居，邻邦相望，鸡狗之声相闻，民至老死不相往来。

###### 68 今本德经 第八十一章

信言不美，美言不信。知者不博，博者不知。善者不多，多者不善。

圣人无积，既以为人，己愈有；既以予人矣，己愈多。

故天之道，利而不害；人之道，为而弗争。

###### 69 今本德经 第六十七章

天下皆谓我大，大而不肖 _（意：‘类’，似也；‘不肖’犹不似，即今语不像）_ 。夫唯不肖，故能大。若肖，久矣其细也夫。

我恒有三宝，持而保之。一曰慈，二曰俭，三曰不敢为天下先。

夫慈，故能勇；俭，故能广；不敢为天下先，故能为成器 _（‘成器’者，大器也）_ 长 _（音：zhang3）_ 。

今捨其慈，且勇；捨其俭，且广；捨其后，且先：则必死矣。

夫慈，以战则胜，以守则固。天将建之，如以慈垣之。

###### 70 今本德经 第六十八章

善为士者不武，善战者不怒，善胜敌者弗与，善用人者为之下。

是谓不争之德，是谓用人，是谓配天，古之极也。

###### 71 今本德经 第六十九章

用兵有言曰：吾不敢为主而为客，不敢进寸而退尺。

是谓行无行，攘无臂，执无兵，乃无敌矣。

祸莫大于无敌，无敌近亡吾宝矣。

故称兵相若，则哀者胜矣。

###### 72 今本德经 第七十章

吾言甚易知也，甚易行也；而人莫之能知也，莫之能行也。

言有宗，事有君。

夫唯无知也，是以不我知。知我者希，则我贵矣。

是以圣人被褐而怀玉。

###### 73 今本德经 第七十一章

知不知，尚矣；不知知，病矣。

是以圣人之不病，以其病病，是以不病。

###### 74 今本德经 第七十二章

民之不畏威，则大威将至矣。

毋狭其所居，毋厌其所生。夫唯弗厌，是以不厌。

是以圣人自知而不自见 _（音：xian4）_ 也，自爱而不自贵也。故去彼取此。

###### 75 今本德经 第七十三章

勇于敢者则杀，勇于不敢者则活。此两者或利或害，天之所恶，孰知其故？

天之道，不战而善胜，不言而善应，不召而自来，坦而善谋。天网恢恢，疏而不失。

###### 76 今本德经 第七十四章

若民恒且不畏死，奈何以杀惧之也？若民恒且畏死，而为奇者吾得而杀之，夫孰敢矣。

若民恒且必畏死，则恒有司杀者。夫代司杀者杀，是代大匠斫 _（音：zhuo2）_ 也。夫代大匠斫者，希不伤其手矣。

###### 77 今本德经 第七十五章

人之饥也，以其取食税之多也，是以饥。百姓之不治也，以其上之有以为也，是以不治。

民之轻死，以其求生 _（意：生聚，非生死。乃谓民为求其厚生，虽死而逐利不厌）_ 之厚也，是以轻死。夫唯无以生为者，是贤贵生。

###### 78 今本德经 第七十六章

人之生也柔弱，其死也筋韧坚强。万物草木之生也柔脆，其死也枯槁。

故曰：坚强者死之徒也，柔弱者生之徒也。

是以兵强则不胜，木强则烘。故强大居下，柔弱居上。

###### 79 今本德经 第七十七章

天之道，犹张弓也。高者抑之，下者举之；有余者损之，不足者补之。

故天之道，损有余而补不足。人之道则不然，损不足而奉有余。

孰能有余而有以取奉于天 _（「取奉于天」即「取法于天」，犹言以天为模范）_ 者乎？唯有道者乎。

是以圣人为而弗有，成功而弗居也，若此其不欲见贤也。

###### 80 今本德经 第七十八章

天下莫柔弱于水，而攻坚强者莫之能胜，以其无以易之也。

柔之胜刚，弱之胜强，天下莫弗知也，而莫能行也。

故圣人之言云，曰：受邦之垢，是谓社稷之主；受邦之不详，是谓天下之王。正言若反。

###### 81 今本德经 第七十九章

和大怨，必有余怨，焉可以为善？

是以圣人执右契，而不以责于人。

故有德司契，无德司徹。夫天道无亲，恒与善人。

### 道经

###### 1 今本道经 第一章

道，可道也，非恒道也。名，可名也，非恒名也。

无名，万物之始也；有名，万物之母也。

故恒无欲也，以观其妙；恒有欲也，以观其所徼 _（音：jiao3；意：循也，徼求，要求也）_ 。

两者同出，异名同谓，玄之又玄，众妙之门。

###### 2 今本道经 第二章

天下皆知美之为美，恶矣，皆知善，斯不善矣。

有无之相生也，难易之相成也，长短之相形也，高下之相盈也，音声之相和也，先后之相随，恒也。

是以圣人居无为之事，行不言之教。

万物作而弗始也，为而弗恃也，成功而弗居也。

夫惟弗居，是以弗去。

###### 3 今本道经 第三章

不上贤，使民不争。不贵难得之货，使民不为盗。不见可欲，使民不乱。

是以圣人之治也，虚其心，实其腹，弱其志，强其骨。

恒使民无知无欲也，使夫智不敢，弗为而已，则无不治矣。

###### 4 今本道经 第四章

道盅 _（音：chong1；意：器虚）_ ，而用之又弗盈也。渊呵，似万物之宗。

挫其锐，解其纷，和其光，同其尘。

湛 _（意：沒也）_ 呵似或存。吾不知其谁之子也，象帝之先。

###### 5 今本道经 第五章

天地不仁，以万物为刍狗；圣人不仁，以百姓为刍狗。

天地之间，其犹橐籥 _（音：tuo2 yue4；意：橐是用兽皮做的制风主体，籥是用竹管做成，上面有吸气和排气的孔眼，皮橐受压力鼓动，空气即可从籥管中吸入或排出）_ 舆？虚而不屈，动而愈出。

多闻数穷，不若守于中。

###### 6 今本道经 第六章

谷神不死，是谓玄牝 _（pin4）_ ，玄牝之门，是谓天地之根。

绵绵呵若存，用之不勤 _（意：尽也）_ 。

###### 7 今本道经 第七章

天长地久。天地之所以能长且久者，以其不自生也，故能长生。

是以圣人退其身而身先，外其身而身存。

不以其无私與？故能成其私。

###### 8 今本道经 第八章

上善似水，水善利万物而有静。

居众人之所恶，故几于道矣。

居善地，心善渊，予善天，言善信，政善治，事善能，动善时。

夫唯不争，故无尤。

###### 9 今本道经 第九章

持而盈之，不若其已。揣而锐之，不可长保也。

金玉盈室，莫之守也。贵富而骄，自遗咎 _（音：jiu4）_ 也。

功遂身退，天之道也。

###### 10 今本道经 第十章

载营魄抱一，能毋离乎？抟 _（tuan3）_ 气致柔，能婴儿乎？

滌 _（音：di2）_ 除玄鉴，能毋有疵 _（音：ci1）_ 乎？ _（犹谓清洗心鉴，能使其无有瑕疵吗？）_ 爱民治国，能毋以智乎？

天门启阖 _（he2）_ ，能为雌乎？明白四达，能毋以知乎？

生之畜之，生而弗有，长而弗宰也，是谓玄德。

###### 11 今本道经 第十一章

三十辐同一毂 _（音：gu3）_ ，当其无，有车之用也。埏 _（音：shan1）_ 埴为器，当其无，有埴器之用也。

凿户牖 _（音：you3）_ ，当其无，有室之用也。

故有之以为利，无之以为用。

###### 12 今本道经 第十二章

五色使人之目盲，驰骋畋猎使人心发狂，难得之货使人之行妨，五味使人之口爽，五音使人之耳聋。

是以圣人之治也，为腹不为目，故去彼而取此。

###### 13 今本道经 第十三章

宠辱若惊，贵大患若身。何谓宠辱若惊？宠之为下也。

得之若惊，失之若惊，是谓宠辱若惊。

何谓贵大患若身？吾所以有大患者，为吾有身也；及吾无身，有何患？

故贵为身於为天下，若可以托天下矣；爱以身为天下，如可以寄天下矣。

###### 14 今本道经 第十四章

视之而弗见，名之曰微。听之而弗聞，名之曰希。循之而弗得，名之曰夷。

三者不可致诘 _（音：jie2）_ ，故混而为一。

一者，其上不皦 _（音：jiao3）_ ，其下不昧 _（音：mei4）_ ，寻寻呵不可名也，复归于无物。

是谓无状之状，无物之象，是谓惚恍。

随而不见其后，迎而不见其首。

执今之道，以御今之有，以知古始，是谓道纪。

###### 15 今本道经 第十五章

古之善为道者，微妙玄达，深不可识。夫唯不可识，故强为之容。

曰：豫呵其若冬涉水。犹呵其若畏四邻。俨呵其若客。

涣呵其若凌 _（意：冰）_ 释。敦呵其若朴。

混呵其若浊。旷呵其若谷。

浊而静之徐清，安以动之徐生。

保此道不欲盈，夫唯不欲盈，是以能敝而不成。

###### 16 今本道经 第十六章

致虚极也，守静笃也，万物並作，吾以观其復也。

夫物芸芸，各復归于其根。

归根曰静，静，是谓復命。復命常也，知常明也；不知常，妄，妄作，凶。

知常容，容乃公，公乃王，王乃天，天乃道，道乃久。没身不殆。

###### 17 今本道经 第十七章

太上，下知有之。其次，亲誉之。其次，畏之。其下，侮之。

信不足，案 _（意：则，于是）_ 有不信。

犹呵，其贵言也。成功遂事，而百姓谓我自然。

###### 18 今本道经 第十八章

故大道废，案有仁义。知慧出，案有大伪。

六亲不和，案有孝慈。邦家昏乱，案有贞臣。

###### 19 今本道经 第十九章

绝圣弃智，民利百倍。绝仁弃义，民復孝慈。绝巧弃利，盗贼无有。

此三言也，以为 _（同伪；意：伪诈）_ 文 _（意：文饰）_ 未足，故令之有所属。

见素抱朴，少私而寡欲。

绝学无无忧。

###### 20 今本道经 第二十章

唯 _（意：应声）_ 与诃 _（音：he1；意：大言而怒也）_ ，其相去几何？美与恶，其相去何若？人之所畏，亦不可以不畏人。

望呵，其未央哉！众人熙熙，若饗 _（音：xiang3）_ 于太牢，而春登台。

我泊焉未兆，若婴儿未咳。累呵，如無所归。

众人皆有余，我独匮。我愚人之心也，沌沌呵。

俗人昭昭，我独若昏呵。俗人察察，我独悶悶呵。

惚呵，其若海。恍呵，若無无所止。

众人皆有以，我独顽以鄙。我欲独异于人，而贵食母 _（「贵食母」与「復守其母」，同是崇本之意。「食」音嗣，养也）_ 。

###### 21 今本道经 第二十一章

孔 _（意：大也）_ 德之容 _（意：动也）_ ，唯道是从。

道之物，唯恍唯惚。惚呵恍呵，中有象呵。恍呵惚呵，中有物呵。

幽呵冥呵，其中有情。其情甚真，其中有信。

自今及古，其名不去，以顺众父。吾何以知众父之然也，以此。

###### 22 今本道经 第二十四章

企者不立 _（举踵而望也。翘起脚跟延身远眺）_ ，自是者不彰，自见者不明，自伐者无功，自矜者不长。

其在道也，曰余食赘行，物或恶之，故有裕 _（「有裕」即「有道」）_ 者弗居。

###### 23 今本道经 第二十二章

曲则全，枉则正，洼则盈，敝则新，少则得，多则惑。

是以圣人执一，以为天下牧。

不自是故彰，不自见故明，不自伐故有功，弗矜故能长。

夫唯不争，故莫能与之争。古之所谓曲全者，岂语哉！诚全归之。

###### 24 今本道经 第二十三章

希言自然，飘风不终朝，暴雨不终日。

孰为此，天地而弗能久，又况于人乎！

故从事而道者同于道，得者同于得，失者同于失。同于得者，道亦得之。同于失者，道亦失之。

###### 25 今本道经 第二十五章

有物混成，先天地生。寂呵寥呵，独立而不改，可以为天地母。

吾未知其名，字之曰道。吾强为之名曰大，大曰逝，逝曰远，远曰返。

道大，天大，地大，王亦大。国中有四大，而王居一焉。

人法地，地法天，天法道，道法自然。

###### 26 今本道经 第二十六章

重为轻根，静为躁君，是以君子终日行，不离其辎重。

虽有營觀，燕处则超然。

若何万乘之王，而以身轻于天下？轻则失本，躁则失君。

###### 27 今本道经 第二十七章

善行者无辙迹，善言者无瑕谪 _（音：zhe2；意：谴责，责备）_ 。

善数者不以筹策。善闭者无关钥而不可启也，善结者无绳约而不可解也。

是以圣人恒善救人，而无弃人，物无弃材，是谓袭明。

故善人，善人之师；不善人，善人之资也。不贵其师，不爱其资，虽智乎大迷，是谓妙要。

###### 28 今本道经 第二十八章

知其雄，守其雌，为天下谿。为天下谿，恒德不离。恒德不离，复归于婴儿。

知其荣，守其辱，为天下谷。为天下谷，恒德乃足。恒德乃足，复归于朴。知其白，守其黑，为天下式。为天下式，恒德不忒。恒德不忒，复归于无极。

朴散则为器，圣人用之则为官长，夫大制无割。

###### 29 今本道经 第二十九章

将欲取天下而为之，吾见其弗得已。夫天下神器也，非可为者也。为者败之，执者失之。

故物或行或随，或嘘或吹，或强或羸 _（音：lei2）_ ，或培或隳 _（音：hui1）_ 。

是以圣人去甚，去泰，去奢。

###### 30 今本道经 第三十章

以道佐人主，不以兵强于天下，其事好还。师之所居，荆棘生之。

善者果而已矣，毋以取强焉。

果而勿骄，果而勿矜，果而勿伐，果而毋得已居 _（语助词，与「者」、「诸」意同）_ ，是谓果而不强。

物壮而老，是谓之不道，不道早已。

###### 31 今本道经 第三十一章

夫兵者，不祥之器也，物或恶之，故有裕 _（「有裕」即「有道」）_ 者弗居。

君子居则贵左，用兵则贵右。故兵者非君子之器也，兵者不祥之器也，不得已而用之，恬淡为上。

勿美也，若美之，是乐杀人也。夫乐杀人，不可以得志于天下矣。

是以吉事上左，丧事上右。是以偏将军居左，上将军居右。言以丧礼居之也。

杀人众，以悲哀泣之，战胜，以丧礼处之。



32.道恒无名，朴虽小，而天下弗敢臣，侯王若能守之，万物将自宾，天地相合，以俞甘露，民莫之令而自均焉。始制有名，名亦既有，夫亦将知止，知止所以不殆dai。俾道之在天下也，犹小谷之于江海也。

33.知人者智也，自知者明也。胜人者有力也，自胜者强也。知足者富也，强行者有志也。不失其所者久也，死而不枉者寿也。

34.道泛呵，其可左右也，成功遂事而弗名有也。万物归焉而弗为主，则恒无欲也，可名于小，万物归焉而弗为主，可名于大。是以圣人之能成大也，以其不为大也，故能成大。

35.执大象，天下往，往而不害，安平泰，乐与饵，过客止。故道之出言也，曰：啖呵其无味也，视之不足见也，听之不足闻也，用之不可既也。

36.将欲歙xi之，必固张之。将欲弱之，必固强之。将欲去之，必固举之。将欲夺之，必固与之。是谓微明：柔弱胜强，鱼不脱于渊，邦利器不可以示人。

37.道恒无名，侯王若能守之，万物将自化。化而欲作，吾将鎮之以无名之朴。鎮之以无名之朴，夫将不欲。不欲以静，天地将自正。

